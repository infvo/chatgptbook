# Deepseek en onderwijs

Wat betekenen de ontwikkelingen rond Deepseek voor het onderwijs?

Het Chinese open source model Deepseek R1 heeft bij zijn introductie veel losgemaakt.
Dit large language model staat in de LLM-ranking vrijwel gelijk met top-modellen zoals OpenAI o1 - maar het ontwikkelen van het model en het gebruik daarvan kost maar een fractie van de andere top-modellen.
Het resultaat van deze introductie was dan ook dat de koersen van de Amerikaanse AI-bedrijven (zoals Nvidia) sterk daalden.

Deepseek R1 toont ook aan dat er naast de brute-kracht aanpak van de Amerikaanse bedrijven, nog voldoende ruimte is voor slimme oplossingen. Dit biedt ook ruimte voor organisaties die minder kapitaalkrachtig zijn dan die Amerikaanse bedrijven.
Niet alleen voor China, maar ook voor Europa biedt dat mogelijkheden.

## Deepseek als open source model

Bovendien is dit een open source model waarbij een vernieuwende aanpak gebruikt is (zoals *Reinforcement Learning*).
Geheel in de geest van de open source gedachte is deze aanpak uitgebreid beschreven.
Dit in tegenstelling tot de gesloten modellen van bijvoorbeeld OpenAI. (De naam van het bedrijf dekt de lading niet).

**Open Source** betekent in dit geval dat de code en de data (parameters) van het model vrij beschikbaar zijn.
Je kunt deze gebruiken zoals je zelf wilt.
Maar je kunt het model ook verder aanpassen, door het te trainen met eigen data (post-training).
Dit laatste geeft voor het onderwijs extra mogelijkheden, bijvoorbeeld omdat een tutor zich anders moet gedragen naar de gebruiker dan een normale AI-assistent.

*Toelichting:* Google heeft ook een speciaal model gemaakt voor onderwijstoepassingen: LearnLM. Dit is een model waarmee je tutors kunt maken. Dat bleek een betere aanpak te zijn dat het direct ontwikkelen van een allesomvattende tutor.
* LearnLM artikel (Google; december 2024): Improving Gemini for Education, https://services.google.com/fh/files/misc/improving-gemini-for-education_v7.pdf
* Jurenka et. al (Google; mei 2024): Towards Responsible Development of Generative AI for Education: An Evaluation-Driven Approach; https://storage.googleapis.com/deepmind-media/LearnLM/LearnLM_paper.pdf
* zie ook de podcast: https://www.buzzsprout.com/2241345/episodes/16273280-how-why-did-google-build-an-education-specific-llm-part-2-3

## Wat betekent dit voor het onderwijs?

Op korte termijn heeft Deepseek geen grote gevolgen voor het onderwijs.
Hoewel Deepseek R1 op meerdere manieren toegankelijk is, bijvoorbeeld via Perplexity en OpenRouter, heeft dit model voor het Nederlandse onderwijs het nadeel dat het andere talen dan Chinees en Engels nauwelijks beheerst.

Maar op termijn heeft dit waarschijnlijk een aantal positieve effecten.

**Stelling.** 
Voor gebruik van AI in het onderwijs, bijvoorbeeld als tutor, heb je goede AI-modellen nodig. 
Maar het hoeven geen top-modellen te zijn. 
Waarschijnlijk is een model van de kracht van de directe opvolgers van Deepseek R1 (R2, R3) al ruimschoots voldoende.
Een dergelijk model komt mogelijk binnen een jaar beschikbaar - als open source model.

* open source modellen zoals Deepseek R1 bieden extra mogelijkheden voor het onderwijs, om het gedrag, de didactiek en de ingebouwde "kennis" *af te stemmen op de eigen onderwijssituatie*.
* het onderwijs is met een dergelijke modellen niet afhankelijk van dure Big Tech modellen.
* deze modellen zijn waarschijnlijk efficiÃ«nt genoeg om op een school-server of op een eigen desktop/laptop te laten werken, wat naast het *kostenvoordeel* ook veel *privacy-voordelen* geeft.




